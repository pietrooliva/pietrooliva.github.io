Benvenuti alla mostra "Il Perturbante".

Follia, esorcismi, stregoneria, magia e alchimia nel fondo antico della Biblioteca Angelica.

Tra il XV e il XVIII secolo sono ancora molto incerti i confini tra la medicina - ancora in bilico tra scienza e superstizione - e la religione, la magia e l’alchimia.
La malattia mentale era solo a volte diagnosticata come tale: più spesso veniva interpretata come possessione demoniaca, come incantesimo negativo o fattura,
come disposizione sfavorevole degli astri che governavano i destini del malato, come grave squilibrio tra gli elementi e gli umori del corpo.

Persino la fisiognomica, studiata da Giovanbattista della Porta, veniva utilizzata per proiettare sulla natura delle persone caratteristiche animali,
da cui desumere il carattere e le tendenze, eventualmente criminali dei soggetti studiati.

La schizofrenia e altri disturbi mentali erano spesso interpretati come possessione, affidando il malato a un esorcista, oppure curati con rimedi magici,
cabalistici o alchemici, oppure affidati alle cure di un astrologo, o di un chiromante, o di un oniromante.
Concordemente con gli insegnamenti della medicina paracelsiana, i rimedi che venivano somministrati al malato afflitto da un male “perturbante”, fossero essi di tipo magico, cabalistico, alchemico, astrologico o affdati a un esorcismo, prevedevano una stretta unità tra il Microcosmo umano e il Macrocosmo e agivano secondo il princìpio “similia similibus”, ritenendo che ciò che avveniva alla parte potesse riflettersi nel tutto e che vi fosse una compenetrazione tra i tre regni della natura, minerale, animale e vegetale.

Attraverso le immagini e i testi tratti dal fondo antico della biblioteca
Angelica, questa mostra si propone di illustrare come la visione dell’aspetto “perturbante” dell’uomo, legato alla follia e al manifestarsi di fenomeni e caratteri “inquietanti” e del tutto fuori dall’ordinario, sia stata caratterizzata in negativo dal timore del diverso e dell’inspiegabile e dal desiderio di contenerlo, esorcizzarlo e reprimerlo, in positivo dal desiderio di stabilire una armonia e un equilibrio tra l’uomo e il cosmo, tra le leggi che governano la
vita di ogni individuo e quelle che regolano il divenire dell’Universo.
