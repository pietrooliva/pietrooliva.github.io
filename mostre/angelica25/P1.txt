La mostra intende rappresentare attraverso le immagini di libri a stampa e manoscritti tra il quindicesimo e il diciottesimo secolo il modo in cui vennero rappresentate le idee sulle origini dell'Universo tra scienza e mito.
Fino a un certo punto della storia del pensiero è difficile (se non impossibile) scindere il metodo scientifico dall'approccio mistico e religioso, e da quel tipo di sapienza che attinge a simboli e mitologia.

Come ha illustrato la storica Frances Yates nei suoi libri sull'arte della memoria in Giordano Bruno o sul movimento rosacrociano, tra il quindicesimo e il diciassettesimo secolo la ricerca dell'armonia tra microcosmo e macrocosmo si fonde indistricabilmente con la storia del pensiero scientifico, ancora Isaac Newton dedica solo una parte minore del suo tempo alla fisica teorica e sperimentale, mentre la restante parte è consacrata allo studio della teologia e alchimia.
Così in questa mostra troverete trattati scientifici ma anche sull'arte della memoria, disquisizioni di astronomia e dimostrazioni di matematica applicata, trattati di alchimia e opere degli ultimi "sapienti universali" come Athanasius Kircher, che fondavano il sapere umanistico con le leggi dell'ottica, la decifrazione della sapienza dell'antico egitto, lo studio delle lingue orientali e il mito di una arcaica lingua universale che precedette la torre di Babele con la scienza dei terremoti e con lo studio della musica e dei bacilli. 
Troverete anche traccia consistente dell'evoluzione nel tempo del modello del sistema solare (e quindi dell'universo noto), da quello tolemaico e aristotelico adottato da Dante nella Commedia, a quello di Tycho Brahe, fino a Copernico, Keplero, Galileo e Newton.
